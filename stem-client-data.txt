Esityksessä ehdotetaan, että eduskunta hyväksyisi talvimerenkulun palvelujen
yhteisestä järjestämistä ja yhteistyöstä talvimerenkulun palvelujen alalla
Suomen tasavallan hallituksen ja Ruotsin kuningaskunnan hallituksen välillä
tehdyn sopimuksen.
Sopimuksella Suomi ja Ruotsi sitoutuisivat entisestään syventämään
yhteistyötään talvimerenkulun palvelujen suunnittelussa ja järjestämisessä
niitä aluksia varten, jotka saapuvat sopimuspuolten alueilla sijaitseviin
satamiin. Tavoitteena on parantaa jäänmurtajien saatavuutta, vähentää
odotusaikoja ja kustannuksia sekä käyttää optimaalisesti nykyistä
jäänmurtajalaivastoa.
Sopimuspuolet sitoutuisivat pitämään hallinnassaan jäänmurtajia, joilla on
kokenut ja hyvin koulutettu päällystö, molempien sopimuspuolten vesialueiden
talvimerenkulun palvelemiseksi. Sopimuksen nojalla olisi mahdollista
valmistella entistä tiiviimpää yhteistyötä jäänmurtoresurssien hallinnassa.
Sopimus tulee voimaan kolmantenakymmenentenä päivänä siitä päivästä, jolloin
sopimuspuolet ovat ilmoittaneet toisilleen täyttäneensä valtion sisäisesti
sopimuksen voimaantulolle asetetut edellytykset.
Esitykseen sisältyy lakiehdotus sopimuksen lainsäädännön alaan kuuluvien
määräysten voimaansaattamisesta. Ehdotettu laki on tarkoitettu tulemaan
voimaan valtioneuvoston asetuksella säädettävänä ajankohtana samanaikaisesti
sopimuksen kanssa.

Suomi ja Ruotsi ovat harjoittaneet yhteistyötä jäänmurrossa jo vuodesta 1961
lähtien pohjoismaisen jäänmurtosopimuksen perusteella (Sopimus Suomen,
Norjan, Ruotsin ja Tanskan välillä jäänmurtajien yhteistoiminnasta SopS
36/1961). Yhteistyötä on tehty ensisijaisesti Pohjanlahdella mutta vaikeina
jäätalvina myös koko Itämeren altaalla Suomeen tai Ruotsiin suuntautuvan
liikenteen avustamiseksi.
Yhteistyön pääsääntönä on ollut, että kukin maa avustaa omiin satamiinsa
menevät ja satamista lähtevät alukset. Talviliikenne ohjataan kuitenkin
usein varsinkin Perämerellä käyttämään samoja reittipisteitä. Suomi ja
Ruotsi ovat avustaneet toistensa avustusta tarvitsevia aluksia
vastavuoroisesti ilman eri korvausta periaatteella ”palvelus palveluksesta”.
Järjestelyllä on vapautettu jäänmurtajia muualle ja säästetty kustannuksia.
Merenkurkun kautta kulkevasta liikenteestä lähes 70 prosenttia menee Suomen
satamiin. Normaaleina talvina vallitsevat tuulet ahtauttavat jäät Suomen
rannikoille. Vaikeissa olosuhteissa Suomen oma kahdeksan jäänmurtajan
kapasiteetti ei riitä, jolloin Liikennevirasto on rahdannut tilapäisesti
ruotsalaisia jäänmurtajia Suomen tarpeisiin. Korvausperusteena on ollut
puolet ruotsalaisen murtajan päiväkustannuksista ja polttoaineet niiltä
osin, kuin avustukset ovat olleet Suomen satamiin.

Esityksen tavoitteena on saattaa voimaan Suomen ja Ruotsin välinen sopimus
talvimerenkulun yhteisestä järjestämisestä ja yhteistyöstä talvimerenkulun
palvelujen alalla ja sillä tavoin edistää talvimerenkulun palvelujen
kustannustehokasta tarjontaa. Sopimus tarjoaa mahdollisuuden syventää maiden
välistä yhteistyötä talvimerenkulun palvelujen suunnittelussa ja
järjestämisessä, mikä turvaa myös vaikeina jäätalvina nykyistä tehokkaammat
ja taloudellisemmat jäänmurtopalvelut.

Sopimuksella määrätään, että sopimuspuolet noudattavat Itämeren
suojelukomission (HELCOM) suositusten¹  mukaista yhtenevää
jäärajoituspolitiikkaa ja yhteneviä palvelutasomääritteitä, jotka
muodostavat pohjan yhteisesti ja tasapuolisesti hoidetulle
talvimerenkululle.
Talvimerenkulun palvelujen yhteinen järjestäminen parantaa jäänmurtajien
saatavuutta, mikä vähentää palvelua tarvitsevien alusten odotusaikoja.

Pohjoismainen jäänmurtosopimus säilyy voimassa. Nyt hyväksyttäväksi esitetty
sopimus luo pohjan Suomen ja Ruotsin vastaavien viranomaisten yhteistyön
syventämiselle. Unionin tuomioistuimen asiassa C-480/06 antaman ratkaisun²
nojalla Suomen ja Ruotsin jäänmurtoviranomaisten yhteistyössä ei tarvita
nyt eikä jatkossa muodollisia hankintamenettelyjä. Jäänmurtajakaluston
optimaalinen käyttö helpottaa asetettujen palvelutasotavoitteiden
saavuttamista ja alentaa palvelun tuottamisesta aiheutuvia kustannuksia.
Sopimuksessa määritellään tyydyttävän palvelutason turvaamiseksi
tarvittavien jäänmurtajien määrä. Liikennevirasto on tehnyt valtion
talousarviossa myönnetyn valtuuden perusteella jäänmurtajista sopimuksia,
jotka vastaavat sopimuksessa mainittua vähimmäisvaatimusta. Liikennevirasto
vastaa sopimuksen edellyttämästä jäänmurtovalmiudesta myös jatkossa.
Sopimuksessa tarkoitettua yhteistyötä varten Liikenteen turvallisuusviraston
on myönnettävä ruotsalaisille toimijoille luotsauslain (940/2003) 16 §:n
mukaisia erivapauksia läntisille merialueille.




Hallituksen esitys Eduskunnalle laiksi kiinteistöverolain muuttamisesta

esityksen pääasiallinen sisältö

Esityksessä ehdotetaan muutettavaksi kiinteistöverolain
ilmoittamismenettelyä ja verotuksen toimittamista koskevia säännöksiä.

Lakiin lisättäisiin säännökset verovelvollisen velvollisuudesta tarkistaa ja
korjata kiinteistöverotuksen perusteena käytettävät tiedot. Verohallinto
lähettäisi vuosittain ennen kiinteistöveron määräämistä verovelvolliselle
selvityksen kiinteistöveron määräämisen perusteena käytettävistä
Verohallinnon rekisterissä olevista tiedoista. Verovelvollisen olisi
tarkistettava tietojen oikeellisuus. Verovelvollisen katsottaisiin antaneet
tiedot saamansa selvityksen mukaisena siltä osin kuin hän ei korjaisi
virheitä ja puutteita.

Verohallinto toimittaisi kiinteistöverotuksen Verohallinnon rekistereissä
olevien, verovelvollisen antamien ja sivullisilta tiedonantovelvollisilta
saatujen tietojen sekä asiassa saadun muun selvityksen perusteella.

Ilmoittamismenettelyn uudistuessa luovuttaisiin nykyisestä erillisestä
verovelvollisen kuulemismenettelystä, jota noudatetaan silloin, kun tiedot
on saatu muilta kuin verovelvolliselta itseltään.

Lakiin lisättäisiin säännökset verotuksen oikaisun toimittamatta
jättämisestä ja veronkorotuksen määräämättä jättämisestä. Verohallinnolle
säädettäisiin valtuus antaa tarkempia määräyksiä tietojen antamistavasta ja
-ajasta sekä muusta menettelystä.

Laki on tarkoitettu tulemaan voimaan keväällä 2012. Lakia sovellettaisiin
ensimmäisen kerran määrättäessä kiinteistöveroa vuodelta 2013.

—————

 

perustelut

    Nykytila

Kiinteistönomistajan on verotusmenettelystä annetun lain (1558/1995) ja
ilmoittamisvelvollisuudesta ja muistiinpanoista annetun Verohallinnon
päätöksen (1238/2010) 16 §:n nojalla ilmoitettava veroilmoituksessaan
omistamansa kiinteistöt ja muut varat, jotka kiinteistöverolain (654/1992) 2
§:ssä rinnastetaan kiinteistöön. Lisäksi verovelvollisen on annettava
erikseen kiinteistöselvitys, jos kiinteistön tiedot ovat verovuoden aikana
muuttuneet rakentamisen, maankäytön muuttumisen, perusparannuksen,
huomattavien korjaustoimenpiteiden tai muun tällaisen syyn vuoksi taikka
kiinteistö on hankittu verovuoden aikana. Kiinteistöselvityksen voi antaa
erikseen tai viimeistään kyseistä vuotta koskevan tuloverotusta varten
annettavan veroilmoituksen yhteydessä. Kiinteistöstä ei anneta erillistä
veroilmoitusta.

Säännönmukaisen ilmoittamisvelvollisuuden lisäksi verovelvollisen on
kehotuksesta annettava veroviranomaiselle ne tiedot ja selvitykset, jotka
saattavat olla tarpeen kiinteistöverotuksen toimittamista tai muutoksenhakua
varten.

Ilmoittamisvelvollisuuden laiminlyönnin perusteella verovelvolliselle
voidaan määrätä veronkorotus kiinteistöverolain 25 §:n nojalla. Lainkohdan
mukaan veronkorotuksen edellytyksiä arvioitaessa otetaan verovelvollisen
antamina tietoina huomioon kehotuksesta annettujen tietojen lisäksi ne
tiedot ja asiakirjat, jotka verovelvollinen on antanut tuloverotuksen
toimittamista varten tai jotka tämä on verotusmenettelystä annetun lain
nojalla antanut varallisuudestaan. Veronkorotus voidaan määrätä myös, jos
verovelvollinen on laiminlyönyt selvityksen antamisen esimerkiksi
perusparannuksesta ja huomattavista korjaustoimenpiteistä.

Verohallinto saa kiinteistöjä koskevia tietoja verovelvollisten itsensä
lisäksi sivullisilta tiedonantovelvollisilta verotusmenettelystä annetun
lain 3 luvun säännösten nojalla. Sivullisen tiedonantovelvollisuuden nojalla
Verohallinto saa kiinteistöjä koskevista muutoksista tiedon sähköisesti muun
muassa maanmittauslaitoksen hallinnoimasta kiinteistötietojärjestelmästä ja
kiinteistöjen kauppahintarekisteristä sekä Väestörekisterikeskuksen
ylläpitämästä rakennus- ja huoneistorekisteristä.

Lisäksi kunnat toimittavat Verohallinnolle tietoja hallussaan olevista
kiinteistö-, rakennus- ja kaavoitustiedoista.

Sähköisesti saapuvat kiinteistötiedot ilmoitetaan Verohallinnolle
kuukausittain. Niistä vain pieni osa siirtyy suoraan Verohallinnon
kiinteistötietokantaan. Pääsääntöisesti tiedot päivitetään manuaalisesti
verotoimistoissa. Tiedot tutkitaan ja verovelvollista kuullaan yleensä jo
silloin, kun tiedot saadaan sivullisilta tiedonantovelvollisilta, jotta
tiedot ovat riittävän ajoissa käytettävissä kiinteistöverotusta ja
esitäytettyä veroilmoitusta varten.

Maksuunpannusta kiinteistöverosta lähetetään verovelvolliselle
verotuspäätös, johon  merkitään muun muassa kiinteistöt, joista
verovelvollisen on suoritettava veroa, kiinteistöjen arvot sekä veron määrä.
Päätöksen liitteenä lähetetään myös erillinen selvitys, johon on merkitty
kiinteistöveron perusteena käytetyt kiinteistön ja rakennuksen verotusarvon
laskentaperusteet. Selvitykseen on merkitty muun muassa tontin ja
rakennuksen pinta-alat, rakennuksen valmistumisvuosi, jälleenhankinta-arvo
ja ikäalennukset sekä verotuksen perusteena käytetyt raha-arvot ja niiden
perusteella lasketut verotusarvot.

Verotuspäätös ja selvitys lähetetään verovelvolliselle ennen
kiinteistöverotuksen päättymistä, jolloin verovelvollisella on mahdollisuus
vapaamuotoisesti pyytää selvän virheen korjaamista. Velvollisuutta ilmoittaa
esimerkiksi itselleen epäedullisesta seikasta verovelvollisella ei
kuitenkaan ole.

Jos kiinteistöveron määrää on muutettu verovelvollisen korjauspyynnön
johdosta, hänelle lähetetään uusi, korjattu verotuspäätös. Korjattu
verotuspäätös lähetetään myös veroviranomaisen muutettua verotusta
oma-aloitteisesti ennen verotuksen päättymistä. Varsinaisia
kiinteistöverotuspäätöksiä lähetettiin vuonna 2010 noin 1,9 miljoonalle
verovelvolliselle ja korjattuja verotuspäätöksiä noin 50 000 kappaletta.

    Nykytilan arviointi

Kiinteistöverolaissa ei ole säännöksiä, joiden nojalla verovelvollinen olisi
velvollinen tarkistamaan ja tarvittaessa korjaamaan hänelle lähetetyssä
selvityksessä olevat kiinteistöverotuksen perusteena käytettävät tiedot.
Velvoittavien säännösten puuttuessa voidaan olettaa, että esimerkiksi veron
määrää lisäävistä seikoista ei ilmoiteta niin kattavasti kuin olisi aihetta.

Verotusmenettelyä on viime vuosina johdonmukaisesti kehitetty hyödyntämällä
automaattisen tietojenkäsittelyn tarjoamia mahdollisuuksia siten, että
verovelvollisen tehtäväksi jää Verohallinnon hankkimien ja käsittelemien
tietojen oikeellisuuden tarkistaminen. Tuloverotuksessa on siirrytty
esitäytetyn veroilmoituksen käyttöön. Verovelvollisen on tarkistettava
esitäytetyssä veroilmoituksessa olevat tiedot, tarvittaessa korjattava ja
täydennettävä tietoja sekä palautettava veroilmoitus Verohallinnolle. Jos
tiedot ovat oikeat eikä verovelvollisella ole muita verotukseen vaikuttavia
tietoja taikka vaatimuksia, veroilmoitusta ei palauteta, jollei viranomainen
niin erikseen vaadi.

Kiinteistöjen osalta esitäytettyyn veroilmoitukseen merkitään
kiinteistötunnus, sijaintikunta ja omistusosuus. Tietojen tarkistamisen
kannalta tiedot ovat liian suppeat. Veroilmoituksesta ei ilmene kiinteistön
verotusarvoon vaikuttavia, kiinteistön ja rakennuksen laatua ja varustetasoa
koskevia tietoja. Varallisuusverotuksesta luopumisen jälkeen esitäytettyyn
veroilmoitukseen ei enää ole merkitty myöskään verotusarvotietoa. Eräiden
verovelvollisryhmien, kuten yhteisöjen ja yhtymien, veroilmoitusten
esitäytettyihin tietoihin kiinteistötietoja ei merkitä lainkaan.

Verohallinnolle jää tuloveroilmoituksella annettavien kiinteistötietojen
käsittelyyn verrattain lyhyt aika. Valtaosalla verovelvollisista
tuloverotusta varten annettavan veroilmoituksen palautuspäivä ajoittuu
toukokuulle. Jotta kiinteistöverotuspäätökset voitaisiin lähettää
heinä-elokuun vaihteessa, kiinteistötietojen on oltava rekisterissä
viimeistään kesäkuun loppuun mennessä. Tämän vuoksi kiinteistötietojen
muutokset on pyritty keräämään sivullisilta tiedonantovelvollisilta jo siinä
vaiheessa, kun tiedot muuttuvat. Käytännössä tiedot on myös tutkittu ja
verovelvollisia kuultu etukäteen.

Verohallinnon tuottavuuden ja taloudellisuuden parantamiseksi on tavoitteena
myös kiinteistötietojen osalta siirtyä menettelyyn, jossa valtaosa
sähköisesti sivullisilta tiedonantovelvollisilta saaduista tiedoista siirtyy
ajantasaisesti suoraan kiinteistötietokantaan. Tämä merkitsee sitä, että
verovelvollisen rooli myös kiinteistöverotusmenettelyssä muuttuisi aiempaa
enemmän tietojen ilmoittajasta Verohallinnon hankkimien ja käsittelemien
tietojen oikeellisuuden tarkistajaksi. Tämä yksinkertaistaisi menettelyä
sekä verovelvollisen että Verohallinnon kannalta.

Tavoitteena on myös aikaistaa kiinteistöverotuksen toimittamista siten, että
selvitys kiinteistöverotuksen perusteena olevista tiedoista ja niiden
perusteella laskettu verotuspäätös voitaisiin lähettää verovelvolliselle
keväällä heti, kun verotuksen perusteeksi tarvittavat tiedot on saatu
sivullisilta tiedonantovelvollisilta. Aikaistaminen ei kuitenkaan ole
nykyisten säännösten nojalla käytännössä mahdollista, koska
kiinteistöverolain 22 §:n mukaan kiinteistöverotus voidaan toimittaa
Verohallinnon rekisterissä olevien tietojen perusteella vain, jos tiedot on
saatu verovelvolliselta itseltään. Sivullisilta tiedonantovelvollisilta
saatujen tietojen osalta verovelvollista on sen sijaan joko erikseen
kuultava tai odotettava, että verovelvollinen antaa
ilmoittamisvelvollisuutensa nojalla tarvittavat tiedot. Nykyinen erillinen
kuulemismenettely ja riippuvuus tuloveroilmoituksen yhteydessä annettavista
tiedoista on hallinnon kannalta raskas ja soveltuu huonosti uudenlaiseen
tietojen siirtomenettelyyn.

    Ehdotetut muutokset

        Kiinteistötietojen ilmoittaminen

Menettelyä kiinteistöverotuksessa ehdotetaan nykyaikaistettavaksi ja
joustavoitettavaksi siirtymällä tuloverotuksessa nykyisin käytössä olevaan,
esitäytettyyn veroilmoitukseen perustuvan ilmoitusmenettelyn kaltaiseen
menettelyyn. Ennen veron määräämistä Verohallinto lähettäisi
verovelvollisille Verohallinnon kiinteistötietokantaan perustuvan
selvityksen kiinteistöveron perusteena olevista tiedoista. Näin
verovelvollista kuultaisiin toimitettavasta kiinteistöverotuksesta.
Vero-velvollisen tulisi tarkistaa selvityksessä olevien tietojen
oikeellisuus ja täydellisyys ja ilmoittaa mahdollisista virheistä ja
puutteista Verohallinnolle sen määräämässä ajassa.

Säännökset verovelvolliselle lähetettävästä kiinteistötietoja koskevasta
selvityksestä ja velvollisuudesta tarkistaa kiinteistöveron perusteena
olevat tiedot lisättäisiin verovelvollisen ilmoittamisvelvollisuutta
koskevaan 16 §:ään. Lain 22 §:n 3 momentin säännös erillisestä
verovelvollisen kuulemismenettelystä, jota noudatetaan silloin, kun tiedot
on saatu muilta kuin verovelvolliselta itseltään, kumottaisiin.

Lain 16 §:n säännöksiä verovelvollisen ilmoittamisvelvollisuudesta
tarkennettaisiin ja selkeytettäisiin. Verovelvollisen velvollisuudesta antaa
tietoja kiinteistöverotuksen toimittamista varten olisi kiinteistöverolain
lisäksi voimassa, mitä verotusmenettelystä annetun lain 2 luvussa säädetään.
Tätä koskeva säännös siirrettäisiin pykälän uudeksi 3 momentiksi. Samalla
pykälästä poistettaisiin maininta kehotuksesta annettavista tiedoista, koska
viittaus verotusmenettelystä annettuun lakiin kattaa myös kehotuksesta
annettavat tiedot.

Muutettavaksi ehdotetun 1 momentin mukaan verovelvolliselle, jolle
maksuunpannaan kiinteistöveroa, lähetettäisiin selvitys kiinteistöveron
perusteena käytetyistä kiinteistöä ja sen käyttötarkoitusta koskevista
tiedoista. Menettely vastaisi käytännössä jo vakiintunutta menettelyä.

Verovelvollisen olisi tarkistettava hänelle lähetettyyn selvitykseen
merkityt tiedot ja ilmoitettava mahdollisista virheistä Verohallinnolle. Jos
verovelvollinen ei ilmoita virheistä, pykälään lisättäväksi ehdotetun 2
momentin mukaan hänen katsottaisiin antaneen tiedot kiinteistöverotusta
varten hänelle lähetetyn selvityksen mukaisena.

Tarkistamisvelvollisuus koskisi pykälän 1 momentin mukaisesti maapohjan
pinta-alaa, rakennusoikeutta ja tietoa siitä, onko kiinteistöllä oma ranta
tai rantaoikeus, kaavatilannetta, käyttötarkoitusta sekä omistus- ja
hallintaoikeutta. Rakennusten osalta tarkistamisvelvollisuus koskisi
jälleenhankinta-arvon laskennan perusteena käytettyjä tietoja ja
käyttötarkoitusta. Tarkistamisvelvollisuus ei sen sijaan koskisi esimerkiksi
verotusarvon tai rakennuksen jälleenhankinta-arvosta tehdyn ikäalennuksen
oikeellisuutta.

Esimerkiksi omakotitalon osalta tarkistettavia tietoja olisivat rakennusten
jälleenhankinta-arvon perusteista annetun valtiovarainministeriön asetuksen
(1295/2010) 5 §:n mukaisesti lähtökohtaisesti vain rakennuksen
valmistumisvuosi, pinta-ala ja kantava rakenne sekä se, puuttuuko
rakennuksesta vesijohto, viemäri, keskuslämmitys tai sähköistys.
Tarkistamisvelvollisuus koskisi samoin selvitykseltä ilmeneviä
jälleenhankinta-arvoon vaikuttavia peruskorjauksia ja perusparannuksia
koskevia tietoja, jotka Verohallinto on voinut saada kunnan
rakennusvalvontaviranomaisilta tai kiinteistön omistajalta.
Pientaloasukkaalle tarkistamisvelvollisuuden ei voida katsoa aiheuttavan
erityisiä ongelmia. Silloin, kun esimerkiksi aiemmin tehtyä peruskorjausta
koskevat tai pinta-alaa koskevat tiedot ovat virheelliset syystä, josta
omistajan ei voi kohtuudella olettaa olevan tietoinen, veronkorotus
voitaisiin jäljempänä ehdotetun mukaisesti jättää määräämättä.

Tarkoituksena on, että verovelvolliselle lähetettävästä selvityksestä
ilmenisi, mitä tietoja tarkistamisvelvollisuus koskee.
Tarkistamisvelvollisuus koskisi pääsääntöisesti vain selvitykseen merkittyjä
tietoja. Selvitykseen merkityissä tiedoissa olevien virheiden lisäksi
verovelvollisen olisi ilmoitettava selvitykseltä puuttuvat kiinteistöt ja
rakennukset sekä tieto rakennuksen purkamisesta tai käytöstä poistamisesta.
Samoin verovelvollisen olisi ilmoitettava ne perusparannukset ja huomattavat
korjaustoimenpiteet, joista puuttuu tieto selvitysosalta.

Jos verovelvolliselle lähetettävissä tiedoissa on selvä virhe, jonka
veroviranomainen voi tarkistaa omista rekistereistään, verovelvollinen voisi
tehdä ilmoituksen nykyiseen tapaan vapaamuotoisesti. Muussa tapauksessa
ilmoitus tehtäisiin kiinteistötietojen ilmoittamista varten vahvistetulla
lomakkeella ja korjauspyyntöön olisi liitettävä ne asiapaperit, joihin
verovelvollinen haluaa vedota. Jos verotuspäätöstä korjataan,
verovelvolliselle lähetettäisiin uusi päätös.

Selvitys kiinteistötiedoista voitaisiin lähettää myös silloin, kun
verovelvolliselle ei tule määrättäväksi kiinteistöveroa veron määrän
jäädessä alle pienimmän maksuun pantavan määrän, jos tietojen
tarkistuttaminen esimerkiksi valvonnallisista syistä on tarpeen. Selvityksen
yhteydessä verovelvolliselle lähetettäisiin selvityksessä olevien tietojen
perusteella laskettu verotuspäätös ja tilillepanokortit veron maksamista
varten kuten nykyisin. Jos verovelvollinen korjaisi tietoja tai tietoja
muuten korjattaisiin ennen kiinteistöverotuksen päättymistä, hänelle
lähetettäisiin uusi verotuspäätös.

Tarkoituksena on, että vastaisuudessa selvitys voitaisiin lähettää myös
muulla tarkoituksenmukaiseksi katsotulla tavalla. Verohallinnon tavoitteena
on kehittää verotusprosesseja edelleen. Tällöin tulee arvioitavaksi myös se,
miten verotuksen perusteena olevat tiedot annetaan verovelvolliselle
tiedoksi. Tämän vuoksi 16 §:n 1 momenttiin ehdotetaan otettavaksi
valtuutussäännös, jonka  nojalla Verohallinto voisi antaa tarkempia
määräyksiä siitä, millä tavalla ja milloin verovelvollisen tulee ilmoittaa
virheellisiksi ja puutteellisiksi havaitsemansa tiedot Verohallinnolle.

Kiinteistötietojen tarkistamista koskevien säännösten lisäämisellä
kiinteistöverolakiin ei ole tarkoitus poistaa nykyisen laajuista
kiinteistötietojen ilmoittamisvelvollisuutta tuloverotuksessa. Kiinteistöjä
koskevia tietoja, kuten eräitä muitakin keskeisiä varallisuuslajeja koskevia
tietoja, tarvitaan tuloverotuksessa luovutusvoiton verotuksen ja
varallisuusaseman muutoksiin liittyvää verovalvontaa varten.
Veroilmoituksella saataisiin edelleenkin tieto myös niistä kiinteistöistä,
jotka eivät kuulu kiinteistöveropohjaan, kuten esimerkiksi metsät ja
maatalousmaa, taikka joista ei ole saatu tietoa sivulliselta
tiedonantovelvolliselta tai muutoin. Verotusmenettelystä annetussa laissa
säädetty kiinteistötietoja koskeva ilmoittamisvelvollisuus samoin kuin sen
laiminlyönnin johdosta määrättävää veronkorotusta koskevat säännökset
säilyisivät siten ennallaan.

        Kiinteistöverotuksen toimittaminen

Kiinteistöverolakia muutettaisiin siten, että kiinteistöverotus
toimitettaisiin Verohallinnon rekisterissä olevien, verovelvollisen antamien
ja sivullisilta tiedonantovelvollisilta verotusmenettelystä annetun lain 3
luvun säännösten nojalla saatujen tietojen sekä asiassa saadun muun
selvityksen perusteella.

Asiasta säädettäisiin verotuksen toimittamista koskevassa 22 §:n 3
momentissa. Nykyisin 22 §:n 3 momenttiin sisältyvä verovelvollisen
kuulemista ja päätöksen perustelemisesta koskeva viittaussäännös
verotusmenettelystä annettuun lakiin siirrettäisiin pykälän uudeksi 4
momentiksi. Verotusmenettelystä annetun lain säännöksiä sovellettaisiin myös
kiinteistöverotuksessa verovelvollisen kuulemiseen ja päätöksen
perustelemiseen. Säännöksistä johtuu muun muassa, että verovelvollista olisi
kuultava, jos verovelvollisen kiinteistöverotusta varten antamista tiedoista
poikettaisiin olennaisesti. Verovelvollisen antamina tietoina pidettäisiin
ehdotetun 16 §:n 2 momentin mukaisesti paitsi hänen nimenomaisesti antamiaan
tietoja myös niitä kiinteistöverotusselvityksen tietoja, joita hän ei ole
korjannut.

        Veronkorotus ja verotuksen oikaisu

Kiinteistöverolain 25 §:n 1 momentin mukaan veronkorotuksesta, verotuksen
oikaisusta ja seurannaismuutoksesta on soveltuvin osin voimassa, mitä
verotusmenettelystä annetussa laissa säädetään.

Pykälän 2 momentin mukaan veronkorotuksen ja verotuksen oikaisun
edellytyksiä arvioitaessa otetaan verovelvollisen antamina tietoina huomioon
lain 16 §:n mukaisesta kehotuksesta annettujen tietojen lisäksi ne tiedot,
jotka verovelvollinen on antanut tuloverotuksen toimittamista varten tai
verotusmenettelystä annetun lain mukaisesti varallisuudestaan.

Ehdotettujen ilmoittamismenettelyä koskevien muutosten johdosta 25 §:n 2
momenttia muutettaisiin siten, että veronkorotuksen ja verotuksen oikaisun
edellytyksiä arvioitaessa otettaisiin verovelvollisen antamina tietoina
huomioon myös ne tiedot, jotka hän on antanut uudistettua
ilmoittamismenettelyä koskevien säännösten nojalla.

Jos verovelvollinen ei korjaa ja ilmoita Verohallinnolle hänelle lähetetyssä
kiinteistöverotusselvityksessä olevia puutteellisia tai virheellisiä
tietoja, hän laiminlyö ilmoittamisvelvollisuutensa. Tämän johdosta hänelle
voi tulla määrättäväksi verotusmenettelystä annetussa lain 32 §:ssä säädetty
veronkorotus. Verotusta voidaan myös jälkikäteen oikaista hänen vahingokseen
verotusmenettelystä annetun lain 56 §:n mukaisesti. Menettely vastaa
tuloverotuksessa noudatettavaa esitäytettyyn veroilmoitukseen perustuvaa
ilmoittamismenettelyä.

On mahdollista, että kiinteistötietokannan rakennustiedot eivät ole kaikilta
osin ajan tasalla esimerkiksi sen vuoksi, että rakennus on iäkäs eikä siihen
aikojen kuluessa tehtyjä peruskorjauksia, laajennuksia ja muita muutoksia
ole päivitetty tietokantaan. Kiinteistö on myös voinut tulla verovelvollisen
omistukseen tällaisten muutosten jälkeen, eikä hänellä välttämättä ole edes
käytettävissään asiakirjoja, josta tarkat tiedot ilmenisivät. Muun muassa
tällaisissa tapauksissa vero-velvollisen voi olla hyvin vaikea huomata, että
kiinteistöä koskevat tiedot eivät ole tarkoin oikeat, sekä selvittää ja
ilmoittaa oikeita tietoja.

Mainittuja tilanteita silmällä pitäen kiinteistöverolain 25 §:n 1 momenttiin
ehdotetaan otettavaksi erityinen säännös veronkorotuksen määräämättä
jättämisestä. Sen mukaan veronkorotus jätettäisiin määräämättä, jos
verovelvollisen antamissa kiinteistöverotuksen perusteena olevissa tiedoissa
on virhe, josta verovelvollisen ei voida kohtuudella edellyttää olleen
tietoinen. Säännöstä ei sovellettaisi silloin, kun kiinteistöä koskevien
oikeiden tietojen voidaan edellyttää olevan verovelvollisen saatavissa ja
selvitettävissä. Näin on yleensä silloin, kun on kysymys kiinteistön
lähimenneisyydessä tapahtuneista muutoksista. Myös niiden muutosten voidaan
edellyttää olevan verovelvollisen saatavissa ja selvitettävissä, jotka
tapahtuvat ehdotetun uuden ilmoittamismenettelyn käyttöönoton jälkeen, koska
menettelyyn kuuluu verotuksen perusteena olevien tietojen oikeellisuuden
tarkistaminen vuosittain.

Verovelvollisen antamina tietoina tarkoitettaisiin myös veronkorotusta
koskevassa säännöksessä sekä hänen nimenomaisesti antamiaan tietoja että
niitä kiinteistöverotusselvityksen tietoja, joita hän ei ole korjannut.

Lain 25 §:n 3 momentiksi ehdotetaan otettavaksi säännös verotuksen oikaisun
toimittamatta jättämisestä. Verohallinto voisi jättää verovelvollisen
vahingoksi tapahtuvan verotuksen oikaisun toimittamatta, jos määräämättä
jäänyt vero on vähäinen, eikä verotuksen tasapuolisuus tai muu syy edellytä
verotuksen oikaisemista. Säännös vastaisi verotusmenettelystä annetun lain
58 §:ää, jonka mukaan oikaisu verovelvollisen vahingoksi voidaan jättää
toimittamatta, jos verottamatta jäänyt tulo on vähäinen eikä verotuksen
tasapuolisuus tai muu syy edellytä verotuksen oikaisun toimittamista.
Säännöksen perusteella jo toimitettuihin kiinteistöverotuksiin liittyvät
vähäiset virheellisyydet, joiden vaikutus verotuloihin on mitätön ja joiden
korjaamisesta aiheutuisi suhteettomia hallinnollisia kustannuksia,
voitaisiin jättää oikaisematta.

    Esityksen vaikutukset

Muutoksilla ei olisi merkittäviä taloudellisia vaikutuksia kiinteistöveron
kertymään eikä verovelvollisille.

Verovelvolliset ovat jo tottuneet tuloverotuksessa useamman vuoden ajan
noudatettuun menettelyyn, jota nyt ehdotetaan sovellettavaksi
kiinteistöverotuksessa. Muutos vähentäisi verovelvollisen asiointitarpeita
tiedon keräämisvaiheeseen liittyvän erillisen kuulemisvaiheen jäädessä pois.
Verovelvolliselle lähetettävän selvityksen tietosisältöä on tarkoitus
tarkentaa, jotta se soveltuisi paremmin uuteen menettelyyn.

Ehdotus mahdollisesti lisäisi jonkin verran Verohallinnossa tehtävien
korjausverotuspäätösten lukumäärää, mutta toisaalta se yksinkertaistaisi ja
joustavoittaisi verotusmenettelyä.

    Asian valmistelu

Asia on valmisteltu valtiovarainministeriössä yhteistyössä Verohallinnon
kanssa.

Esityksestä ovat antaneet lausuntonsa Verohallinto, maanmittauslaitos,
Asunto-, toimitila- ja rakennuttajaliitto RAKLI ry, Elinkeinoelämän
Keskusliitto EK, Maataloustuottajain Keskusliitto MTK ry, Suomen
Kiinteistöliitto ry, Suomen Kuntaliitto ry, Suomen Omakotiliitto ry, Suomen
Yrittäjät ry ja Veronmaksajain Keskusliitto ry.

Lausunnoissa kannatettiin yleisesti ilmoittamismenettelyn kehittämistä.

Eräissä lausunnoissa katsottiin kuitenkin, että verovelvolliselle asetettu
velvollisuus veronkorotuksen uhalla tarkistaa kiinteistöä koskevat tiedot on
kohtuuton, jos verovelvolliset eivät tiedä, mitä seikkoja pitää ilmoittaa
tai eivät ymmärrä ilmoitettavia seikkoja. Ilmoittamisvelvollisuuden
katsottiin ulottuvan jopa verotuslaskelman lopputuloksen tarkistamiseen.

Jatkovalmistelussa säännöksiä on tarkennettu siten, että niistä ilmenee
tavoitteena oleva tarkistamisvelvollisuuden laajuus. Tarkistamisvelvollisuus
koskisi vain määritettyjä maapohjaa ja rakennusta koskevia tietoja.
Rakennusten osalta tarkistamisvelvollisuus koskisi vain
jälleenhankinta-arvon laskennan perusteena olevia tietoja, eikä
verovelvollisen siten edellytettäisi itse arvioivan esimerkiksi
perusparannusten vaikutusta rakennuksen verotusarvoon tai laskennan
lopputuloksena saatavan verotusarvon oikeellisuutta.

Eräissä lausunnoissa oli lisäksi suhtauduttu kriittisesti velvollisuuteen
ilmoittaa muun ohessa perusparannukset ja suuret korjaustoimenpiteet.
Velvollisuuden täyttämistä pidettiin joissakin lausunnoissa vaikeana ja
veronkorotuksen määräämistä kohtuuttomana. Esitys ei kuitenkaan tältä osin
merkitse muutosta nykytilanteeseen, minkä vuoksi lausunnot eivät ole
antaneet aihetta muuttaa esitystä. On myös huomattava, että ehdotettu
kiinteistöverolain 25 §:n veron korotusta koskevan säännöksen muutos, jonka
mukaan veronkorotusta ei määrätä, jos kiinteistöverotusta varten antamissa
tiedoissa on puute tai virhe, josta verovelvollisen ei voida kohtuudella
olettaa olevan tietoinen, voi tulla sovellettavaksi myös nyt puheena
olevissa tilanteissa. Esitys merkitsee tältä osin muutosta verovelvollisten
eduksi.

Ennen lain voimaantuloa Verohallinto tulee lisäksi tiedottamaan uudistuvasta
verotusmenettelystä ja erityisesti ilmoittamisvelvollisuuden sisällöstä ja
laajuudesta.

    Voimaantulo

Verohallinnon tietojärjestelmiin ja asiakastulosteisiin tarvittavien
muutosten toteuttamiselle olisi varattava riittävä aika. Tämän vuoksi laki
ehdotetaan tulevaksi voimaan keväällä 2012. Uusia säännöksiä sovellettaisiin
ensimmäisen kerran määrättäessä kiinteistöveroa vuodelta 2013.

Edellä esitetyn perusteella annetaan Eduskunnan hyväksyttäväksi seuraava
lakiehdotus:

 

Lakiehdotus

Laki

kiinteistöverolain muuttamisesta

Eduskunnan päätöksen mukaisesti

muutetaan kiinteistöverolain (654/1992) 4 luvun otsikko, 16 §, 22 §:n 3
momentti ja 25 §,

sellaisina kuin niistä ovat 16 § ja 22 §:n 3 momentti laissa 527/2010 sekä
25 § laeissa 1087/2005 ja 1152/2005, sekä

lisätään 22 §:ään, sellaisena kuin se on laissa 527/2010, uusi 4 momentti
seuraavasti:

4 luku

Ilmoittamis- ja tiedonantovelvollisuus

16 §

Verovelvollisen ilmoittamisvelvollisuus

Verohallinto lähettää verovelvolliselle, jolle maksuunpannaan
kiinteistöveroa, selvityksen kiinteistöverotuksen perusteena käytetyistä
kiinteistötiedoista. Verovelvollisen on tarkistettava selvitykseen merkityt
maapohjan pinta-alaa, rakennusoikeutta, kaavatilannetta, rantaoikeutta,
käyttötarkoitusta sekä omistus- ja hallintaoikeutta koskevat tiedot samoin
kuin rakennuksen jälleenhankinta-arvon laskennan perusteena käytetyt tiedot
ja käyttötarkoitus. Verovelvollisen on ilmoitettava Verohallinnolle
tiedoissa ilmenevät virheet. Lisäksi on ilmoitettava selvitykseltä puuttuvat
kiinteistöt ja rakennukset samoin kuin perusparannukset ja huomattavat
korjaustoimenpiteet sekä tieto rakennuksen purkamisesta tai käytöstä
poistamisesta. Selvitys kiinteistötiedoista voidaan tarvittaessa lähettää
myös silloin, kun verovelvolliselle ei tule määrättäväksi kiinteistöveroa.
Verohallinto antaa tarkemmat määräykset tietojen antamistavasta ja -ajasta
sekä muusta menettelystä tietojen antamiseksi.

Jos verovelvollinen ei korjaa kiinteistöverotuksen perusteena olevia
tietoja, hänen katsotaan antaneen tiedot kiinteistöverotusta varten hänelle
lähetetyn selvityksen mukaisena.

Verovelvollisen velvollisuudesta antaa tietoja kiinteistöverotuksen
toimittamista varten sovelletaan tämän lain lisäksi, mitä verovelvollisen
ilmoittamisvelvollisuudesta verotusmenettelystä annetun lain (1558/1995) 2
luvussa säädetään.

22 §

Verotuksen toimittaminen

— — — — — — — — — — — — — —

Verohallinto toimittaa kiinteistöverotuksen Verohallinnon rekistereissä
olevien, verovelvollisen antamien ja sivullisilta tiedonantovelvollisilta
verotusmenettelystä annetun lain 3 luvun säännösten nojalla saatujen
tietojen sekä asiassa saadun muun selvityksen perusteella.

Verovelvollisen kuulemiseen ja päätöksen perustelemiseen sovelletaan, mitä
niistä verotusmenettelystä annetussa laissa säädetään.

25 §

Veronkorotus, verotuksen oikaisu ja seurannaismuutos

Veronkorotukseen, verotuksen oikaisuun ja seurannaismuutokseen sovelletaan,
mitä verotusmenettelystä annetussa laissa niistä säädetään. Veronkorotusta
ei kuitenkaan määrätä, jos verovelvollisen kiinteistöverotusta varten
antamissa tiedoissa on virhe, josta verovelvollisen ei voida kohtuudella
olettaa olleen tietoinen.

Veronkorotuksen ja verotuksen oikaisun edellytyksiä arvioitaessa otetaan
verovelvollisen antamina tietoina huomioon 16 §:ssä tarkoitettujen tietojen
lisäksi ne tiedot ja asiakirjat, jotka verovelvollinen on antanut
tuloverotuksensa toimittamista varten tai verotusmenettelystä annetun lain
nojalla varallisuudestaan.

Verotuksen oikaisu verovelvollisen vahingoksi voidaan jättää toimittamatta,
jos määräämättä jäänyt vero on vähäinen, eikä verotuksen tasapuolisuus tai
muu syy edellytä verotuksen oikaisemista.

———

Tämä laki tulee voimaan   päivänä    kuuta 20  .

Tätä lakia sovelletaan ensimmäisen kerran määrättäessä kiinteistöveroa
vuodelta 2013.

—————

Helsingissä 17 päivänä helmikuuta 2012

Tasavallan Presidentti

Tarja halonen

Valtiovarainministeri Jutta Urpilainen

 

Liitteet

Rinnakkaistekstit

Laki

kiinteistöverolain muuttamisesta

Eduskunnan päätöksen mukaisesti

muutetaan kiinteistöverolain (654/1992) 4 luvun otsikko, 16 §, 22 §:n 3
momentti ja 25 §,

sellaisina kuin niistä ovat 16 § ja 22 §:n 3 momentti laissa 527/2010 sekä
25 § laeissa 1087/2005 ja 1152/2005, sekä

lisätään 22 §:ään, sellaisena kuin se on laissa 527/2010, uusi 4 momentti
seuraavasti:

Voimassa oleva laki
	

Ehdotus

4 luku

Tiedonantovelvollisuus

16 §

Verovelvollisen ilmoittamisvelvollisuus

Verovelvollisen on kehotuksesta annettava Verohallinnolle ne tiedot ja
selvitykset, jotka saattavat olla tarpeen kiinteistöverotuksen toimittamista
tai muutoksenhakua varten. Verovelvollisen velvollisuudesta antaa tietoja
verotuksen toimittamista varten on soveltuvin osin voimassa, mitä
verovelvollisen ilmoittamisvelvollisuudesta verotusmenettelystä annetun lain
(1558/1995) 2 luvussa säädetään.
	

4 luku

Ilmoittamis- ja tiedonantovelvollisuus

16 §

Verovelvollisen ilmoittamisvelvollisuus

Verohallinto lähettää verovelvolliselle, jolle maksuunpannaan
kiinteistöveroa, selvityksen kiinteistöverotuksen perusteena käytetyistä
kiinteistötiedoista. Verovelvollisen on tarkistettava selvitykseen merkityt
maapohjan pinta-alaa, rakennusoikeutta, kaavatilannetta, rantaoikeutta,
käyttötarkoitusta sekä omistus- ja hallintaoikeutta koskevat tiedot samoin
kuin rakennuksen jälleenhankinta-arvon laskennan perusteena käytetyt tiedot
ja käyttötarkoitus. Verovelvollisen on ilmoitettava Verohallinnolle
tiedoissa ilmenevät virheet. Lisäksi on ilmoitettava selvitykseltä puuttuvat
kiinteistöt ja rakennukset samoin kuin perusparannukset ja huomattavat
korjaustoimenpiteet sekä tieto rakennuksen purkamisesta tai käytöstä
poistamisesta. Selvitys kiinteistötiedoista voidaan tarvittaessa lähettää
myös silloin, kun verovelvolliselle ei tule määrättäväksi kiinteistöveroa.
Verohallinto antaa tarkemmat määräykset tietojen antamistavasta ja -ajasta
sekä muusta menettelystä tietojen antamiseksi.

Jos verovelvollinen ei korjaa kiinteistöverotuksen perusteena olevia
tietoja, hänen katsotaan antaneen tiedot kiinteistöverotusta varten hänelle
lähetetyn selvityksen mukaisena.

Verovelvollisen velvollisuudesta antaa tietoja kiinteistöverotuksen
toimittamista varten sovelletaan tämän lain lisäksi, mitä verovelvollisen
ilmoittamisvelvollisuudesta verotusmenettelystä annetun lain (1558/1995) 2
luvussa säädetään.

22 §

Verotuksen toimittaminen

— — — — — — — — — — — — — —

Kiinteistöverotus voidaan toimittaa Verohallinnon rekistereissä olevien,
verovelvolliselta saatujen tietojen perusteella kuulematta verovelvollista.
Muutoin kuulemisesta ja perustelemisesta on soveltuvin osin voimassa, mitä
niistä verotusmenettelystä annetussa laissa säädetään.
	

22 §

Verotuksen toimittaminen

— — — — — — — — — — — — — —

Verohallinto toimittaa kiinteistöverotuksen Verohallinnon rekistereissä
olevien, verovelvollisen antamien ja sivullisilta tiedonantovelvollisilta
verotusmenettelystä annetun lain 3 luvun säännösten nojalla saatujen
tietojen sekä asiassa saadun muun selvityksen perusteella.

Verovelvollisen kuulemiseen ja päätöksen perustelemiseen sovelletaan, mitä
niistä verotusmenettelystä annetussa laissa säädetään.

25 §

Veronkorotus, verotuksen oikaisu ja seurannaismuutos

Veronkorotuksesta, verotuksen oikaisusta ja seurannaismuutoksesta on
soveltuvin osin voimassa, mitä verotusmenettelystä annetussa laissa niistä
säädetään.

Veronkorotuksen ja verotuksen oikaisun edellytyksiä arvioitaessa otetaan
verovelvollisen antamina tietoina huomioon edellä 16 §:ssä tarkoitetusta
kehotuksesta annettujen tietojen lisäksi ne tiedot ja asiakirjat, jotka
verovelvollinen on antanut tuloverotuksen toimittamista varten tai jotka
tämä on verotusmenettelystä annetun lain nojalla antanut varallisuudestaan.
	

25 §

Veronkorotus, verotuksen oikaisu ja seurannaismuutos

Veronkorotukseen, verotuksen oikaisuun ja seurannaismuutokseen sovelletaan,
mitä verotusmenettelystä annetussa laissa niistä säädetään. Veronkorotusta
ei kuitenkaan määrätä, jos verovelvollisen kiinteistöverotusta varten
antamissa tiedoissa on virhe, josta verovelvollisen ei voida kohtuudella
olettaa olleen tietoinen.

Veronkorotuksen ja verotuksen oikaisun edellytyksiä arvioitaessa otetaan
verovelvollisen antamina tietoina huomioon 16 §:ssä tarkoitettujen tietojen
lisäksi ne tiedot ja asiakirjat, jotka verovelvollinen on antanut
tuloverotuksensa toimittamista varten tai verotusmenettelystä annetun lain
nojalla varallisuudestaan.

Verotuksen oikaisu verovelvollisen vahingoksi voidaan jättää toimittamatta,
jos määräämättä jäänyt vero on vähäinen, eikä verotuksen tasapuolisuus tai
muu syy edellytä verotuksen oikaisemista.

———

Tämä laki tulee voimaan   päivänä    kuuta 20  .

Tätä lakia sovelletaan ensimmäisen kerran määrättäessä kiinteistöveroa
vuodelta 2013.

———
